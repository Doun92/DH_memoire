Autre miracle vos dirai
De la Virge, dont parlé ai.
Une moines fu de bone vie
Qui molt amoit saint Marie ; 
Chascun jor disoit ses matines,
Ses autres hores enterines.
Molt entendoit en li servir
Et en Jhesu Crist son cher fil.
Toz jorz avoit acotumé
Après les matines veiller ;
Adonc disoit joiosement
Son mester enterinement.
Une nuit quë il fu levez
Et de veiller fu enoez,
Devant un auter est alez
Q'el num de la Virge est sacrez.
Endormis s'est devant l'auter
Ainz quë il aüst comencié
Les matines la glorïouse
Mere Jhesu Crist precïose.
Domentres quë issi estoit,
Bien ne dormoit ne ne veilloit;
Ses euz torna par le mostier,
Tot entor prist a regarder.
Vis li est quë il voit venir
La sainte Virge genitrix
Qui venoit devant son auter,
En vois d'orgen molt bel chanter.
Un evesquë ot dever senestre.
Quant elle est venue a l'auter
Ont li moines endormis ert,
As evesques se graüsa
De matines que oï n'a.
Adonc la dame ha esgardé
Tres la compaigni q'o li ert.
Lo moino vit dormir seent,
Molt la reguardé doucement,
Puis a ses compaignons a dit : 
"Ves ci un moine beneït
Qui en mon fil a son cuer mis
Et en faire nostron servis.
Cesui sonez ; cist nos dira
Matines quar costume l'a."
Avis li fu que l'apelleront
Cil qui avec la Virgë eront.
Davant la mere de salu
Se fu tantost aretenuz
Quant il disoit lo Venite
A chascun vers disoit Ave ;
Chascune foiz que lo sidoit,
La mere Deu li soplioit.
Puis que matines furent dites
Et les laudes jusqu'al quantiques
A Zacarie la prophete,
Que chascuns de voiz pure et nete
Doit beneïr nostron Seignor,
Nostron Deu, nostron creator,
Esveillez est en es lo pas
Et respondit : Deo gracias !
Le vout vit de la sainte Virge,
Que vooir desiront li angel.
La douce Virgë a lui vient,
Salua lo molt doucement.
Dit li a que sovent disit,
Devotement a cor contrit,
Lo saint salu que li aporta
Sainz Gabrieuz quant dit li a : 
" Ave Maria, gratia plena, Dominus tecum !
Beneoite soies entre fames,
Et beneoiz li fruiz de ton ventre !"
- "Je te rent graces et marcis
Quant tu por moi loes mon fil.
Saches en cel te menrai,
Et devant lui te loerai."
a cest mot de lui se partit,
En cel amont s'en revertit.
Li moines mout se meillura,
Et de li servir s'esforça.
La douce mere Jhesu Crist
Nos ait en garda nuit et di.
Amen.